{"originalTitle": " Amaryllis", "text": {"0": "\"Lycidas", "1": "En rapidis torret omnes sol ignibus ardens,", "2": "Aret et aestivis hirsutus campus aristis:", "3": "Hic mecum, Doryla, hic mecum requiesce sub umbra.", "4": "Floribus hic pingit variis Liquentia ripas,", "5": "Hic animos mulcet vitreae leve murmur aquai,", "6": "Hic sunt et virides pinus et mollia tempe.", "7": "Interea pascent herbas per pabula laeta", "8": "Tauri, quos noster nobis servabit Amyntas.", "9": "Tu cantabis, ego at modulabor carmen avena.", "10": "Dorylas", "11": "Heu, Lycida, nostra efflexerunt gaudia mente,", "12": "Nec mihi pulchra magis nunc aestas laeta videtur,", "13": "Quam si humus hibernis alberet tecta pruinis.", "14": "In luctu vitam posthac trahere inque tenebris", "15": "Mens est et largos lacrimarum effundere rivos.", "16": "Illa, heu, illa mihi tantum usque Amaryllis amata,", "17": "Cui pater Aemonius, genuit quam mater Anilla,", "18": "Aemonius dives pecudum, cui pascua centum", "19": "Balantumque greges centum per rura vagantur;", "20": "Illa Amaryllis, oves quae mecum saepe solebat", "21": "Pascere per prata, at, cum nox induceret umbras", "22": "Terris, sueta erat illas mecum in tecta vocare,", "23": "(Heu misero mihi) nunc fato est erepta maligno.", "24": "Lycidas", "25": "Scilicet id fuerat, quod dum inter opaca rubeta", "26": "Alitibus nuper laqueos et retia tendo:", "27": "Nescio quid streperet corvus, crocitaret et ore,", "28": "Et passim ad tumulos ululae per gramina sparsae", "29": "Complerent maestis silvas ploratibus omnes.", "30": "Cum iam nec querulae ranae per stagna silerent,", "31": "Nec solitas geminaret avis Philomela querelas,", "32": "Sed faceret cum maesto muta silentia luctu.", "33": "Dorylas", "34": "Ad tumulos Amaryllis aves (si credimus) illas,", "35": "Ad gemitus Amaryllis aves, ad iusta vocabat;", "36": "Namque usque ipsa Amaryllis aves dilexit et usque", "37": "Dilexere Amaryllida aves, dum vita manebat.", "38": "Lycidas", "39": "Iam memoro, volucres cum eius vestigia circum", "40": "Ludebant; illa at dextra mulcebat et ipsis", "41": "Tritica saepe manu, spargebat saepe cuminum.", "42": "Dorylas", "43": "Heu, quam blanda fuit, quam nobis cara Amaryllis!", "44": "Nunc recolo, his oculis cum illius funera vidit", "45": "Funera prospexi, nec vitam ac aera liqui.", "46": "Ipsa \"Vale - dixit - Doryla mihi care, valeto.\"", "47": "Lycidas", "48": "Magna quidem, magna est Doryla tibi causa querendi,", "49": "Si ipse agites animo quam Nympham immitia fata", "50": "Abstulerint; quae sueta fuit sedare querelas", "51": "Agricolum, pacem inserere atque in rustica corda;", "52": "Tanta fuit semper nitidi reverentia vultus.", "53": "Sed tu, si quid habes, priscos quod ploret amores,", "54": "Ossa quod et cineres tantum testetur amicos:", "55": "Incipe, quandoquidem multum hoc Amaryllis amabit,", "56": "Incipe, dum Phoebus percurrit lumine terras.", "57": "Dorylas", "58": "Immo, hos in celsi versus, quos cortice pinus", "59": "Descripsi, cum prospicerem alti saxa sepulcri,", "60": "Cantabo: flores tu sparge ad busta nitentes,", "61": "Atque super tumulum myrtis umbracula texe.", "62": "Lycidas", "63": "En tibi cupressum teneram, muscumque virentem", "64": "Adferimus tumulumque hederis obducimus albis.", "65": "Eia, age nunc, Doryla, solemnes incipe cantus;", "66": "Incipe, dum Thyrsis viscatas arbore virgas", "67": "Detrahit et pedicas virgultis explicat altis.", "68": "Dorylas", "69": "Quas mihi nunc caecas latebras, quae ostenditis antra", "70": "O Linquentiades Nymphae, quas panditis amnis", "71": "Ignotas partes, ubi, terrarum orbe relicto,", "72": "Ah infelix, fluvii et factus novus incola vestri", "73": "Vos comiter verso piscosis corpore lymphis?", "74": "Nam quid ego (heu) posthac terris Amaryllide rapta", "75": "Infelix faciam? Aut quid iam miser amplius optem?", "76": "Quid sperem? Lux effugit me fulgida postquam,", "77": "Mens est in tenebris et luctu ducere vitam.", "78": "Has ego felices taedas gratosque hymenaeos", "79": "Concelebrem? Certe hos lusus, haec gaudia laeta", "80": "Promisit Venus? Haec nostri solatia lecti?", "81": "Heu miser, has taedas, hos speratos hymenaeos", "82": "Aspicio? Sunt haec thalami solatia nostri?", "83": "Quis mihi, quis tete rapuit, formosa Amarylli?", "84": "O nostrae spes et requies luxque unica vitae!", "85": "Quae mihi, quae te tempestas, quis fluctus ademit?", "86": "Sic raperis? Sic muta siles? Sic lumina condis?", "87": "Nec me me miserum paulum solare querentem?", "88": "O me, me tandem ferro, me absumite Nymphae", "89": "Motenses (si qua est pietas), me perdite ferro.", "90": "Sic mihi, sic tecum optatos coniungere somnos?", "91": "Sic mihi, sic licuit tecum deducere vitam,", "92": "Aetatis primae et dulces decerpere fructus?", "93": "O quis me scythicis saxis et rupe Promethei", "94": "Alliget? Instiget rapidas quis vulturis ungues?", "95": "Syrtibus aut mediis statuat mediave Charybdi?", "96": "Sic mihi sic raperis? Miserum sic linquis amantem?", "97": "Carior o luce et vita mihi, blanda Amarylli?", "98": "Sic raperis? Sic me solum sine corde relinquis?", "99": "Currite, pastores, o undique currite Nymphae,", "100": "(Proh stupor) eia omnes miracula cernite amoris.", "101": "Cor Amaryllis habet nostrum, nos vivimus absque", "102": "Corde. Quis hoc umquam vidit? Quis hoc audiit umquam?", "103": "O mecum o pisces, mecum o lugete, volucres.", "104": "Orbis honos periit: periit nam pulchra Amaryllis.", "105": "O mecum o silvae, mecum o lacrimate fluenta.", "106": "Lux mundo erepta est: erepta est namque Amaryllis.", "107": "O mecum o pecudes, mecum o vos flete feraeque.", "108": "Sol obiit, fuscis terras nox occupat umbris.", "109": "Naiades o mecum, mecum o lugete Napaeae.", "110": "Et plangant mecum Panes Faunique bicornes.", "111": "Vos, o vos Dryades, mecum geminate querelas.", "112": "Ah dolor, ah gemitus. Vitae, eheu, gaudia nostrae", "113": "Ruperunt, quae te fata absumpsere, Amarylli.", "114": "O mecum o coryli, mecum o plorate myricae,", "115": "Cortice quae illius servatis nomina vestro.", "116": "Et plangat pastor maerens et plangat arator;", "117": "Extinctamque Amaryllida ager deploret et hortus,", "118": "Et deserta domus, deserti et compita ruris.", "119": "Ah dolor, ah lacrymae! Quis te, formosa Amarylli,", "120": "Eripuit clausitque aeterno lumina somno?", "121": "O me, me tandem ferro, me perdite, Nymphae", "122": "Motenses (si qua est pietas), me absumite ferro.", "123": "Cur non crudeles terras, crudelia dicam", "124": "Astra miser, me crudelem, quod iam amplius orbe", "125": "Vitam agitem, tecum tandem nec lumina condam?", "126": "Te sequor, o Amarylli, expecta, Amarylli, sequentem.", "127": "Arescant herbae et mihi olus iam deneget hortus.", "128": "Non olus o mihi, non quae tondeat alba Amaryllis.", "129": "Ah, pereant pisces, omnes pereantque volucres.", "130": "Non o non volucres capiat quae mecum Amaryllis.", "131": "Squalescant fruges, segetes agrique negarint.", "132": "Non o non segetes quae ventilet alba Amaryllis.", "133": "Non mulctralia dent lac, aut pomaria fructus.", "134": "Non o non fructus comedat quae mecum Amaryllis.", "135": "Non dent fetum armenta, negent viridaria flores.", "136": "Non o non flores quae colligat alba Amaryllis.", "137": "Dispereant fontes, arescant fluminis undae.", "138": "Non o non undas mihi quae hauriat alba Amaryllis.", "139": "Gignat apis non mella, ferat non pampinus uvas.", "140": "Non o non uvas mihi quae exprimat alma Amaryllis.", "141": "Ah, moriantur oves, nullas dent vellera lanas.", "142": "Non o non lanas mihi quae neat alba Amaryllis.", "143": "Omnia deficiant et totus concidat orbis.", "144": "Non o non orbem quae habitet mecum alma Amaryllis.", "145": "Sic te, sic, heu, te amisi, mea vita, meum cor?", "146": "Crudeles mage sunt Parcae an deus improbus ille,", "147": "Qui te, qui iussit fulgentes claudere ocellos?", "148": "Improbus ille deus, crudeles vos quoque Parcae.", "149": "Nusquam igitur, nusquam terrarum te amplius, eheu,", "150": "Carior o vita, aspiciam, formosa Amarylli?", "151": "O mecum, o violae, mecum o plorate ligustra.", "152": "Flores mecum omnes lacriment iungantque querelas,", "153": "Addere nec cessent querulae suspiria frondes.", "154": "Triste fleant Amaryllida aves, Amaryllida montes", "155": "Responsent, Amaryllida agri, atque Amaryllida silvae,", "156": "Murmuraque ipsa sonent Amaryllida, et antra resultent", "157": "Flebilibus numeris, iterentque Amaryllida saxa;", "158": "Ad gemitum colles veniant, Amaryllida valles,", "159": "Speluncae referant Amaryllida, flebilis Echo", "160": "Semper \"Io Amaryllida, io Amaryllida\" clamet.", "161": "Nunc recolo infelix, cum saepe armenta solebas", "162": "Ducere mecum una in saltus vallesque repostas,", "163": "Dum curru oceani Phoebus se tolleret undis.", "164": "Ah, quoties una laqueis viscoque volucres", "165": "Cepimus! ah, quoties una cantavimus, ambo et", "166": "Viximus usque velut gemini sine lite columbi!", "167": "Tunc mihi, tunc teneras nudabas blanda papillas.", "168": "Oscula tunc tibi ego et mihi tu oscula mutua labris", "169": "Iungebas, nostro et nectebas brachia collo.", "170": "O, quoties mecum armenta intra tecta vocabas,", "171": "Cum nox obscuris terras obduceret umbris!", "172": "O, quoties capras et oves mulgere solebas", "173": "Et tua candenti tunc brachia lacte madebant!", "174": "Candidiora albo sed brachia lacte videbam.", "175": "Sed quid ego haec refero? Crescunt referendo dolores.", "176": "Quae nos, quae miseri tibi solvimus, accipe iusta.", "177": "Hos flores, Amarylli, tibi atque haec serta paramus.", "178": "Nec non perpetui monimenta ac pignora amoris", "179": "Hos gemitus Amarylli tibi lacrimasque vovemus.", "180": "Nos tibi, nos septem niveo splendentia saxo", "181": "Aras ponemus, septem de more quotannis", "182": "Hirsutos hircos, septem mactabimus agnos,", "183": "Floribus ac variis tumulum sertisque tegemus,", "184": "Atque incisa gerent tua cortice nomina trunci.", "185": "Constituent omnes tibi certis sacra diebus", "186": "Pastores, veluti Pani Faunisque Palique.", "187": "Hic Nymphae nectent choreas rurisque coloni", "188": "Contendent cursu et nudabunt membra palaestris.", "189": "Quinetiam Uranius dulci cantabit avena", "190": "CArmina, quae solitus quondam Syncerus amoenis", "191": "Sebethi canere in ripis, dum vimine nassas", "192": "Sarciebat, tenui et nectebat arundine linum.", "193": "Sed tu, seu sedes habitas fulgentis Olympi", "194": "Sub pedibus nubes atque aurea sidera spectans,", "195": "Seu silvas colis Elysias interque beatos", "196": "Concelebras choreas manes (ubi murmure rivi", "197": "Dulcisono currunt, volucres atque aera mulcent", "198": "Concentu vario) atque legis per gramina flores,", "199": "Aspice nos et mitis ades. Tu numen amicum", "200": "Semper eris, felix semper pastoribus omen.", "201": "Interea hoc socii tumulo superaddite carmen,", "202": "Carmen, quod, volucres dum fallit, perlegat auceps,", "203": "Perlegat et lacrimans suspiria pectore fundat:", "204": "\"Qui transis, genua inclina, et venerare sepulcrum.", "205": "Orbis honos Amaryllis ego, usque ad sidera nota.\"", "206": "Lycidas", "207": "Dulce tui resonant gemitus, tua carmina dulce", "208": "O Doryla: mihi nec malim sentire querelas,", "209": "Quas geminat quercus maerens Philomela sub umbra,", "210": "Dum raptos queritur natos, crudelis arator", "211": "Quos nido implumes servans detraxit ab alto.", "212": "At tu: sic varias volucres dum fallere tentas,", "213": "Plurima avis visco captetur; proxima Gerde", "214": "Sic ferat incautos turdos pavidasque columbas.", "215": "Quandoquidem nondum vesper consurgit Olympo,", "216": "Eia itera rursus cantus, Doryla, incipe rursus,", "217": "Et colles questus geminent atque antra querelas:", "218": "Permulcet carmen geminatum suavius aures.", "219": "Dorylas", "220": "Ne, Lycida, miserum cogas renovare dolorem.", "221": "Dum questus canto, infelix, nova cura recursat.", "222": "Sat lacrimis maduere genae. Dolor anxius, eheu,", "223": "Me pene extinxit. Sentin singultibus imum", "224": "Ut quatiat pectus, me et iam vox deserit aegra.", "225": "Sed, quoniam socii expectant per gramina passim,", "226": "Nunc age, iam surgamus. Ego haec ad busta manebo:", "227": "Ipsos tu invise; armenta est nam ducere tempus", "228": "Et pecudes tecta ad solita, ad praesepia nota.", "229": "Furtibus est rabidum nox opportuna luporum.\""}, "sourceLink": "http://www.poetiditalia.it/public/", "englishTitle": " Amaryllis", "language": "latin", "source": "Poeti d\u2019Italia in lingua latina", "author": "Aleandro Gerolamo"}